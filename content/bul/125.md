+++
title = "Buletin Cosmic nr. 125"
author = ["Claudiu"]
date = 2021-10-29
tags = ["ariane5", "orbitalreef", "progressms18", "kz1a"]
draft = false
+++

Luni, 25 octombrie, la ora 05:40, o rachetă **Ariane 5** a lansat 2 sateliți de telecomunicații pe orbită geostaționară: SES-17 și SYRACUSE-4A[^fn:1]. Cu o masă totală de 10264 kg (6411 kg masa lui SES-17 și 3853 kg masa lui SYRACUSE-4A), a fost stabilit un record mondial cu privire la masa lansată spre orbită geostaționară într-o singură lansare și a fost în același timp cea mai grea încărcătură lansată vreodată de Ariane 5 în configurația actuală (ECA). Racheta a fost mai înaltă (56.4 metri) decât de obicei, datorită unui adaptor de 1.5 metri necesar pentru cei doi sateliți. Lansarea VA255 a fost amânată 2 zile și este ultima înaintea misiunii dedicate lansării telescopului american James Webb, programată pentru decembrie. A fost a 11-a lansare Arianespace din 2021, a 2-a lansare a unei rachete Ariane 5 și a 111-a pentru racheta europeană.

---

Joi, 28 octombrie, la ora 03:00, o rachetă Soyuz-2.1a a lansat pe orbită nava cargo **Progress MS-18**, încărcată cu aproape 3 tone de provizii și combustibil pentru echipajul de pe Stația Spațială Internațională. Andocarea cu modulul Zvezda a avut loc în dimineața zilei de sâmbătă, în jurul orei 04:34. De această dată nu a fost executată o manevră de întâlnire rapidă cu ISS pentru că stația și-a configurat deja orbita pentru andocarea cu capsula Dragon Crew-3, care se pregătește pentru lansare miercuri, 3 noiembrie. A fost a treia lansare a unei nave cargo Progress din acest an și a 94-a lansare orbitală reușită din 2021.

---

Blue Origin, Sierra Space și Boeing (împreună cu Redwire, Genesis Engineering și Universitatea din Arizona) anunță **Orbital Reef**[^fn:2], un nou proiect pentru o viitoare stație spațială privată. Aceasta urmează să fie lansată cândva între 2025 și 2030 și va putea fi locuită de 10 persoane, care se vor bucura de un volum similar cu cel al actualei Stații Spațiale Internaționale. Modulele stației urmează să fie lansate de New Glenn, accesul echipajului la stație se va face cu capsula Starliner (lansată de Vulcan?) iar aprovizionarea cu avionul spațial Dream Chaser.

---

În 24 octombrie, o rachetă Changzheng-3B/E a lansat pe orbită de transfer geostaționar satelitul Shijian-21, de pe rampa LC-2 a complexului spațial Xichang. Oficial, satelitul va testa tehnologii pentru a reduce impactul deșeurilor orbitale, însă zvonurile sugerează că misiunea satelitului are și o componentă militară[^fn:3].

---

Joi, 27 octombrie, o rachetă **Kuaizhou-1A** a lansat satelitul de observații terestre Jilin-1 Gaofen-02F pe orbită geosincronă, de la centrul spațial Jiuquan. Lansatorul Kuaizhou-1A este unul comercial, operat de compania ExPace. Lansarea de joi a fost a 15-a lansare a unei rachete din familia Kuaizhou-1 și a 13-a lansare a modelului Kuaizhou-1A.

[^fn:1]: <https://www.arianespace.com/press-release/va255-ariane-5-success/>
[^fn:2]: <https://blueorigin-static-assets.s3.amazonaws.com/assets/orbital-reef-press-release.pdf>
[^fn:3]: <https://spacenews.com/china-launches-classified-space-debris-mitigation-technology-satellite/>